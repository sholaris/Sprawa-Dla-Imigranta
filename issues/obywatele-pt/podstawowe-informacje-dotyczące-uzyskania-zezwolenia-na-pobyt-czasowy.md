---
title: "Podstawowe informacje dotyczące uzyskania zezwolenia na pobyt czasowy w Polsce"
---

## Zezwolenie na pobyt czasowy

Podstawa prawna – ustawa z dnia 12 grudnia 2013 r. o cudzoziemcach – dział V ustawy wraz z aktami wykonawczymi.

## Komu i na jaki okres może zostać udzielone

O udzielenie zezwolenia na pobyt czasowy można ubiegać się, jeżeli zachodzą okoliczności uzasadniające zamieszkiwanie na terytorium Rzeczypospolitej Polskiej przez **okres dłuższy niż 3 miesiące**, z wyjątkiem zezwolenia na pobyt czasowy udzielanego ze względu na okoliczności wymagające krótkotrwałego pobytu oraz ze względu na pracę sezonową.

Poszczególne cele, dla których udzielane jest zezwolenie na pobyt czasowy omówione są szczegółowo w poszczególnych zakładkach na niniejszej stronie internetowej.

Zezwolenie na pobyt czasowy co do zasady udzielane jest maksymalnie na okres do **3 lat**.

## Gdzie i kiedy złożyć wniosek

Cudzoziemiec składa wniosek **osobiście**, nie później niż w ostatnim dniu legalnego pobytu na terytorium Rzeczypospolitej Polskiej do **wojewody właściwego ze względu na miejsce pobytu** cudzoziemca.

Przy składaniu wniosku cudzoziemiec ma obowiązek złożyć odciski linii papilarnych, w celu wydania karty pobytu.

Powyższy obowiązek **nie dotyczy cudzoziemców:**

1. którzy w dniu złożenia wniosku nie ukończyli 6 roku życia, lub
2. od których pobranie odcisków linii papilarnych jest fizycznie niemożliwe, lub
3. którzy ubiegają się o udzielenie zezwolenia na pobyt czasowy w celu połączenia się z rodziną i w dniu złożenia wniosku o udzielenie tego zezwolenia przebywali poza granicami Rzeczpospolitej Polskiej, lub
4. których dotyczy wniosek jednostki przyjmującej o udzielenie zezwolenia na pobyt czasowy w celu wykonywania pracy w ramach przeniesienia wewnątrz przedsiębiorstwa oraz zezwolenia na pobyt czasowy w celu korzystania z mobilności długoterminowej pracownika kadry kierowniczej, specjalisty lub pracownika odbywającego staż, w ramach przeniesienia wewnątrz przedsiębiorstwa.

Jeśli cudzoziemiec **nie złoży odcisków linii papilarnych** w celu wydania karty pobytu, przy składaniu wniosku o udzielenie zezwolenia na pobyt czasowy lub w terminie wyznaczonym przez wojewodę, **odmawia się wszczęcia postępowania w sprawie udzielenia tego zezwolenia.**

Dane w postaci odcisków linii papilarnych pobranych w celu wydania karty pobytu przechowuje się w odpowiednich rejestrach do czasu **odbioru karty pobytu** następnie dane te są kasowane.

W przypadku cudzoziemca będącego **osobą małoletnią** wniosek o udzielenie mu zezwolenia na pobyt czasowy składają rodzice lub ustanowieni przez sąd opiekunowie albo jedno z rodziców lub jeden z ustanowionych przez sąd opiekunów.

Przy składaniu wniosku o udzielenie zezwolenia na pobyt czasowy cudzoziemcowi będącemu osobą małoletnią, która do dnia złożenia wniosku ukończyła 6. rok życia, jest wymagana jego obecność.

W postępowaniu w sprawie udzielenia albo cofnięcia zezwolenia na pobyt czasowy **stroną postępowania jest wyłącznie cudzoziemiec**, z wyjątkiem postępowań w sprawie udzielenia albo cofnięcia zezwolenia na pobyt czasowy w celu wykonywania pracy w ramach przeniesienia wewnątrz przedsiębiorstwa oraz zezwolenia na pobyt czasowy w celu korzystania z mobilności długoterminowej pracownika kadry kierowniczej, specjalisty lub pracownika odbywającego staż, w ramach przeniesienia wewnątrz przedsiębiorstwa.

## Opłaty związane z udzieleniem zezwolenia

Opłata skarbowa jest uzależniona od celu pobytu cudzoziemca w Polsce, szczegółowo jest to omówione w poszczególnych zakładkach na niniejszej stronie internetowej. Standardowa opłata skarbowa to **340 zł**.

Opłata za wydanie karty pobytu **50 zł**.

Małoletniemu cudzoziemcowi, który do dnia złożenia wniosku o udzielenie zezwolenia na pobyt czasowy, nie ukończył 16. roku życia przysługuje ulga w opłacie za wydanie karty pobytu w wysokości **25 zł**.

## Niezbędne dokumenty

1. Wypełniony zgodnie z pouczeniem właściwy dla danego celu pobytu [formularz wniosku o udzielenie zezwolenia na pobyt czasowy](http://localhost:3000/wnioski). Szczegółowo jest to omówione w poszczególnych zakładkach na niniejszej stronie internetowej;
2. Cztery aktualne fotografie;
3. Kserokopia ważnego dokumentu podróży (oryginał do wglądu), w szczególnie uzasadnionym przypadku, gdy cudzoziemiec nie posiada ważnego dokumentu podróży i nie ma możliwości jego uzyskania, może przedstawić inny dokument potwierdzający tożsamość.

**Uwaga:** Brak, któregokolwiek z ww. dokumentów spowoduje wezwanie cudzoziemca do jego uzupełnienia w terminie nie krótszym niż 7 dni od doręczenia wezwania pod rygorem pozostawienia wniosku bez rozpoznania.

## Typowe dokumenty potwierdzające okoliczności wskazane we wniosku

**Uwaga:** Dołączenie wymienionych niżej dokumentów do wniosku przy jego składaniu może ograniczyć ilość korespondencji urzędowej i skrócić czas załatwienia sprawy. Dokumenty sporządzone w **języku obcym**, służące za dowód w postępowaniu należy złożyć wraz z ich **tłumaczeniem na język polski**, dokonanym przez tłumacza przysięgłego.

1. dokumenty potwierdzające spełnienie przesłanek udzielenia zezwolenia na pobyt czasowy, omówione szczegółowo w poszczególnych zakładkach na stronie internetowej.

**Uwaga:** W przypadku potrzeby wyjaśnienia lub doprecyzowania posiadanych przez organ dowodów w sprawie w trakcie postępowania cudzoziemiec może być wzywany do dostarczenia dodatkowych dokumentów lub do składania zeznań potwierdzających okoliczności, o których mowa we wniosku.

## Odmowa wszczęcia postępowania w sprawie udzielenia zezwolenia na pobyt czasowy

**Odmawia się wszczęcia** postępowania w sprawie udzielenia cudzoziemcowi zezwolenia na pobyt czasowy, gdy w dniu złożenia wniosku o udzielenie tego zezwolenia:

1. posiada zezwolenie na pobyt stały lub zezwolenie na pobyt rezydenta długoterminowego UE lub
2. przebywa na terytorium Rzeczypospolitej Polskiej na podstawie wizy Schengen upoważniającej tylko do wjazdu na to terytorium wydanej w celu przyjazdu ze względów humanitarnych, z uwagi na interes państwa lub zobowiązania międzynarodowe, lub
3. przebywa na terytorium Rzeczypospolitej Polskiej na podstawie zezwolenie na pobyt czasowy ze względu na okoliczności wymagające krótkotrwałego pobytu, lub
4. przebywa na terytorium Rzeczypospolitej Polskiej na podstawie zgody na pobyt tolerowany lub zgody na pobyt ze względów humanitarnych albo w związku z udzieleniem mu azylu, ochrony uzupełniającej lub ochrony czasowej lub nadaniem mu statusu uchodźcy w Rzeczypospolitej Polskiej, lub
5. ubiega się o udzielenie ochrony międzynarodowej lub o udzielenie azylu, lub
6. jest zatrzymany, umieszczony w strzeżonym ośrodku lub w areszcie dla cudzoziemców lub stosuje się wobec niego środek zapobiegawczy w postaci zakazu opuszczania kraju, lub
7. odbywa karę pozbawienia wolności lub jest tymczasowo aresztowany, lub
8. przebywa na terytorium Rzeczypospolitej Polskiej po tym, jak został zobowiązany do powrotu, i nie upłynął jeszcze termin dobrowolnego powrotu określony w decyzji o zobowiązaniu cudzoziemca do powrotu, także w przypadku przedłużenia tego terminu, lub
9. jest obowiązany opuścić terytorium Rzeczypospolitej Polskiej w przypadku odmowy udzielenia lub cofnięciu zezwolenia pobytowego, w przypadku odmowy udzielania lub cofnięcia ochrony międzynarodowej, bądź w przypadku umorzenia postępowania w wyżej wymienionych sprawach, lub
10. przebywa poza granicami Rzeczypospolitej Polskiej.

Poza opisanymi wyżej przypadkami cudzoziemcowi odmawia się wszczęcia postępowania w sprawie udzielenia zezwolenia na pobyt czasowy, gdy przy składaniu wniosku o udzielenie mu tego zezwolenia albo w dodatkowym wyznaczonym przez wojewodę terminie, **nie złożył odcisków linii papilarnych w celu wydania karty pobytu**.

**Uwaga:** Punktu 10 nie stosuje się w przypadku wniosku o udzielenie cudzoziemcowi zezwolenia na pobyt czasowy w celu **połączenia z rodziną** w przypadku, jeżeli cudzoziemiec, którego wniosek dotyczy przebywa poza granicami Polski. W postępowaniu w sprawie zezwolenia na pobyt czasowy w celu wykonywania pracy w ramach **przeniesienia wewnątrz przedsiębiorstwa** oraz zezwolenia na pobyt czasowy w celu **korzystania z mobilności długoterminowej pracownika kadry kierowniczej, specjalisty lub pracownika odbywającego staż, w ramach przeniesienia wewnątrz przedsiębiorstwa** nie stosuje się ww. podstaw odmowy wszczęcia postępowania.
W postępowaniu w sprawie udzielenia cudzoziemcowi zezwolenia na pobyt czasowy dla **ofiar handlu ludźmi** nie stosuje się podstaw odmowy wszczęcia postępowania wymienionych w pkt 2 i 4–6. W postępowaniu w sprawie udzielenia cudzoziemcowi zezwolenia na pobyt czasowy ze względu na okoliczności wymagające **krótkotrwałego pobytu** nie stosuje się podstaw odmowy wszczęcia postępowania wymienionych w pkt 2, 3 i 6–8.

## Status pobytowy po złożeniu wniosku

Jeżeli wniosek o udzielenie zezwolenia na pobyt czasowy został złożony w trakcie legalnego pobytu cudzoziemca i wniosek ten nie zawierał braków formalnych lub braki formalne zostały uzupełnione w terminie, wojewoda zamieszcza w dokumencie podróży cudzoziemca **odcisk stempla**, który potwierdza złożenie wniosku. **Pobyt cudzoziemca uważa się za legalny od dnia złożenia wniosku do dnia, w którym decyzja w sprawie udzielenia zezwolenia na pobyt czasowy stanie się ostateczna.**

**UWAGA:** Umieszczenie stempla w dokumencie podróży nie uprawnia cudzoziemca do podróżowania po terytorium innych państw obszaru Schengen, natomiast cudzoziemiec może wyjechać do kraju pochodzenia, jednak aby powrócić do Polski powinien uzyskać wizę, jeśli pochodzi z państwa objętego obowiązkiem wizowym

## Czas załatwienia sprawy

W związku obowiązkiem **wystąpienia o informacje do komendanta oddziału Straży Granicznej, komendanta wojewódzkiego Policji, Szefa Agencji Bezpieczeństwa Wewnętrznego**, a w razie potrzeby także konsula lub innych organów, czy wjazd cudzoziemca na terytorium Rzeczypospolitej Polskiej i jego pobyt na tym terytorium mogą stanowić zagrożenie dla obronności lub bezpieczeństwa państwa lub ochrony bezpieczeństwa i porządku publicznego, którzy mają obowiązek udzielić ww. informacji w ciągu 30 dni od otrzymania wystąpienia **prawdopodobne jest, że wydanie decyzji o udzieleniu zezwolenia na pobyt czasowy nastąpi dopiero po upływie 1 miesiąca od dnia wszczęcia postępowania.**

## Dokument wydawany po uzyskaniu zezwolenia

Cudzoziemcowi, który uzyskał zezwolenie na pobyt czasowy na terytorium Polski, wydawana jest **karta pobytu**. Dokument ten odbiera się osobiście. W przypadku gdy karta pobytu została wydana cudzoziemcowi, który do dnia jej odbioru nie ukończył 13. roku życia, kartę odbiera jego przedstawiciel ustawowy lub kurator.

Karta pobytu w okresie swojej ważności potwierdza tożsamość cudzoziemca podczas jego pobytu na terytorium Rzeczypospolitej Polskiej oraz uprawnia go, wraz z dokumentem podróży, do wielokrotnego przekraczania granicy bez konieczności uzyskania wizy.

## Odmowa udzielenia zezwolenia na pobyt czasowy

Cudzoziemcowi **odmawia się** udzielenia zezwolenia na pobyt czasowy, jeżeli:

1. nie spełnia on wymogów udzielenia mu zezwolenia na pobyt czasowy ze względu na deklarowany cel pobytu lub okoliczności, które są podstawą ubiegania się o to zezwolenie, nie uzasadniają jego pobytu na terytorium Rzeczypospolitej Polskiej przez okres dłuższy niż 3 miesiące lub
2. obowiązuje wpis danych cudzoziemca do wykazu cudzoziemców, których pobyt jest na terytorium Rzeczypospolitej Polskiej niepożądany, lub
3. jego dane znajdują się w Systemie Informacyjnym Schengen do celów odmowy wjazdu, lub
4. wymagają tego względy obronności lub bezpieczeństwa państwa lub ochrony bezpieczeństwa i porządku publicznego lub zobowiązania wynikające z postanowień ratyfikowanych umów międzynarodowych obowiązujących Rzeczpospolitą Polską , lub
5. w postępowaniu w sprawie udzielenia mu zezwolenia na pobyt czasowy:

a) złożył on wniosek zawierający nieprawdziwe dane osobowe lub fałszywe informacje lub dołączył do niego dokumenty zawierające takie dane lub informacje, lub

b) zeznał on nieprawdę lub zataił prawdę albo podrobił lub przerobił dokument w celu użycia go jako autentycznego lub takiego dokumentu używał jako autentycznego, lub

6. zalega z zapłatą podatków, z wyjątkiem przypadków gdy uzyskał przewidziane prawem zwolnienie, odroczenie, rozłożenie na raty zaległych płatności lub wstrzymanie w całości wykonania decyzji właściwego organu, lub

7. nie zwrócił kosztów związanych z wydaniem i wykonaniem decyzji o zobowiązaniu cudzoziemca do powrotu, które zostały pokryte z budżetu państwa, lub

8. podlegając obowiązkowi leczenia na podstawie art. 40 ust. 1 ustawy z dnia 5 grudnia 2008 r. o zapobieganiu oraz zwalczaniu zakażeń i chorób zakaźnych u ludzi, nie wyraża zgody na to leczenie, lub

9. złożył wniosek podczas nielegalnego pobytu na terytorium Rzeczypospolitej Polskiej lub przebywa na tym terytorium nielegalnie.

Jeżeli dane cudzoziemca znajdują się w **Systemie Informacyjnym Schengen do celów odmowy wjazdu** (pkt 3), zezwolenia na pobyt czasowy można udzielić z uwzględnieniem interesu państwa, które dokonało wpisu do Systemu Informacyjnego Schengen, jeżeli zaistniały poważne przyczyny uzasadniające udzielenie tego zezwolenia, a w szczególności względy humanitarne lub wynikające z zobowiązań międzynarodowych.

**Uwaga:** W art. 100 ust. 1 ustawy o cudzoziemcach zostały określone ogólne podstawy odmowy udzielenia zezwolenia na pobyt czasowy. Zakres zastosowania poszczególnych podstaw odmowy zależy od przepisów w konkretnych rozdziałach Działu V ustawy o cudzoziemcach, gdzie zostały uregulowane rodzaje zezwolenia na pobyt czasowy. W przypadku niektórych rozdziałów przewidziane zostały dodatkowe podstawy odmowy udzielenia zezwolenia.

## Cofnięcie zezwolenia na pobyt czasowy

Cudzoziemcowi **cofa się** zezwolenie na pobyt czasowy, jeżeli:

1.  ustał cel pobytu, który był powodem udzielenia zezwolenia na pobyt czasowy, lub
2.  przestał on spełniać wymogi udzielenia mu zezwolenia na pobyt czasowy ze względu na deklarowany cel pobytu, lub
3.  obowiązuje wpis danych cudzoziemca do wykazu cudzoziemców, których pobyt jest na terytorium Rzeczypospolitej Polskiej niepożądany, lub
4.  wymagają tego względy obronności lub bezpieczeństwa państwa lub ochrony bezpieczeństwa i porządku publicznego lub zobowiązania wynikające z postanowień ratyfikowanych umów międzynarodowych obowiązujących Rzeczpospolitą Polską, lub
5.  w postępowaniu w sprawie udzielenia mu zezwolenia na pobyt czasowy:

                a) złożył on wniosek zawierający nieprawdziwe dane osobowe lub fałszywe informacje lub dołączył do niego dokumenty zawierające takie dane lub informacje, lub

                b) zeznał on nieprawdę lub zataił prawdę albo podrobił lub przerobił dokument w celu użycia go jako autentycznego lub takiego dokumentu używał jako autentycznego, lub

6.  zalega z uiszczeniem podatków, z wyjątkiem przypadków gdy uzyskał przewidziane prawem zwolnienie, odroczenie, rozłożenie na raty zaległych płatności lub wstrzymanie w całości wykonania decyzji właściwego organu, lub

7.  nie zwrócił kosztów związanych z wydaniem i wykonaniem decyzji o zobowiązaniu cudzoziemca do powrotu, które zostały pokryte z budżetu państwa, lub

8.  podlegając obowiązkowi leczenia na podstawie art. 40 ust. 1 ustawy z dnia 5 grudnia 2008 r. o zapobieganiu oraz zwalczaniu zakażeń i chorób zakaźnych u ludzi, nie wyraża zgody na to leczenie.

**Uwaga:** Niektóre podstawy cofnięcia zezwolenia na pobyt czasowy mogą nie mieć zastosowania w przypadku niektórych celów pobytu.

## Obowiązek opuszczenia Polski po odmowie, umorzeniu albo cofnięciu zezwolenia na pobyt czasowy

Cudzoziemiec jest obowiązany opuścić terytorium Rzeczypospolitej Polskiej w terminie 30 dni od dnia, w którym decyzja o odmowie udzielenia mu zezwolenia na pobyt czasowy, decyzja
o umorzeniu postępowania w ww. sprawie lub decyzja o cofnięciu posiadanego przez niego zezwolenia stała się ostateczna, a w przypadku wydania decyzji przez organ wyższego stopnia, od dnia, w którym decyzja ostateczna została cudzoziemcowi doręczona, chyba że uprawniony jest on do dalszego pobytu na terytorium Polski na innej podstawie.

## Inne ważne informacje

Zezwolenie na pobyt czasowy **wygasa** z dniem uzyskania przez cudzoziemca kolejnego zezwolenia na pobyt czasowy, zezwolenia na pobyt stały, zezwolenia na pobyt rezydenta długoterminowego UE lub obywatelstwa polskiego.

## Postępowanie odwoławcze

Strona **niezadowolona z decyzji** właściwego wojewody wydanej w sprawie zezwolenia na pobyt czasowy ma prawo wystąpić w terminie **14 dni** od dnia doręczenia decyzji, z **odwołaniem do Szefa Urzędu do Spraw Cudzoziemców**.

Odwołanie wnosi się do Szefa Urzędu do Spraw Cudzoziemców za pośrednictwem wojewody, który wydał decyzję. Osoba składająca odwołanie obowiązana jest złożyć pod nim własnoręczny podpis.

Strona **niezadowolona z postanowienia** właściwego wojewody o odmowie wszczęcia postępowania posiada prawo złożenia **zażalenia** w terminie **7 dni** od dnia jego doręczenia. Zażalenie wnosi się do **Szefa Urzędu do Spraw Cudzoziemców** za pośrednictwem wojewody, który wydał postanowienie. Osoba składająca zażalenie obowiązana jest złożyć pod nim własnoręczny podpis.

**Uwaga:** Sposoby i instrukcje zaskarżenia wydanych decyzji lub postanowień znajdują się również w pouczeniach w nich zawartych.
