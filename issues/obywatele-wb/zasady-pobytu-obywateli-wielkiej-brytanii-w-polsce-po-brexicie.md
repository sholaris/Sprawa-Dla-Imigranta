---
title: "Zasady pobytu obywateli Wielkiej Brytanii w Polsce po Brexicie"
---

**O północy 31 stycznia Wielka Brytania opuściła Unię Europejską na podstawie umowy o wystąpieniu. Dokument ten zawiera między innymi przepisy regulujące zasady pobytu obywateli Wielkiej Brytanii w Polsce po Brexicie.**

Główne założenia umowy wystąpienia to:

- wprowadzenie okresu przejściowego od daty wejścia w życie umowy do 31 grudnia 2020 r. W jego trakcie zasady pobytu oraz pracy obywateli Wielkiej Brytanii i członków ich rodzin w Polsce pozostaną bez zmian. Swoboda przepływu osób pomiędzy Wielką Brytanią a UE zostanie zatem w tym okresie utrzymana;

- po zakończeniu okresu przejściowego obywatele Wielkiej Brytanii i członkowie ich rodzin będą posiadać prawo pobytu w Polsce jeśli: korzystali z prawa pobytu w Polsce zgodnie z prawem UE przed zakończeniem okresu przejściowego oraz w dalszym ciągu mieszkają w Polsce;

- prawo stałego pobytu będzie przysługiwać, co do zasady, po upływie 5 lat nieprzerwanego pobytu. Okresy legalnego pobytu lub pracy zgodnie z prawem Unii, przypadające na czas przed zakończeniem okresu przejściowego i po nim, będą wliczane do wymaganego okresu uprawniającego do nabycia prawa stałego pobytu;

- potwierdzeniem posiadania prawa pobytu lub prawa stałego pobytu będzie dokument zawierający adnotację, że został wydany zgodnie z umową wystąpienia;

- dokumenty (w formie przypominającej dowód osobisty) będą wydawały urzędy wojewódzkie właściwe ze względu na miejsce pobytu.

Obecnie planuje się, że obywatele Wielkiej Brytanii i członkowie ich rodzin przebywający w Polsce będą mogli ubiegać się o wydanie wspomnianych dokumentów po zakończeniu okresu przejściowego. Dokumenty będą identyfikowały beneficjentów umowy wystąpienia po okresie przejściowym.

Do końca 2020 r. obywatele Wielkiej Brytanii i członkowie ich rodzin mieszkający w Polsce powyżej 3 miesięcy mogą także zarejestrować swój pobyt na dotychczasowych zasadach dotyczących wszystkich obywateli Unii Europejskiej. Rejestracji można dokonać bezpłatnie w urzędzie wojewódzkim właściwym ze względu na miejsce przebywania. Posiadanie zarejestrowanego pobytu może ułatwić uzyskanie dokumentów, które będą identyfikowały beneficjentów umowy wystąpienia po okresie przejściowym.
