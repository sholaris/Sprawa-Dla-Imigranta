---
title: "Dla małoletniego dziecka Polskiego obywatela"
---

## Zezwolenie na pobyt stały – dla małoletniego dziecka cudzoziemca przebywającego Polsce na podstawie zezwolenia na pobyt stały lub zezwolenia na pobyt rezydenta długoterminowego UE

**Podstawa prawna – ustawa z dnia 12 grudnia 2013 r. o cudzoziemcach – art. 195 ust. 1 pkt 2 ustawy – wraz z aktami wykonawczymi**

## Komu i na jaki okres może zostać udzielone

Cudzoziemcowi będącemu małoletnim dzieckiem polskiego obywatela, pozostającego pod jego władzą rodzicielską.

**Zezwolenie na pobyt stały udzielane jest na czas nieoznaczony.**

## Gdzie należy złożyć wniosek

Wniosek w imieniu małoletniego cudzoziemca składają do **wojewody** rodzice lub ustanowieni przez sąd opiekunowie albo jedno z rodziców lub jeden z ustanowionych przez sąd opiekunów.

Przy składaniu wniosku o udzielenie zezwolenia na pobyt stały cudzoziemcowi będącemu osobą małoletnią, która nie ukończyła 6. rok życia, nie jest wymagana jego obecność.

## Opłaty związane z udzieleniem zezwolenia:

Opłata skarbowa 640 zł
Opłata za wydanie karty pobytu 50 zł

Małoletniemu cudzoziemcowi, który do dnia złożenia wniosku o udzielenie zezwolenia na pobyt stały, nie ukończył 16. roku życia przysługuje ulga w opłacie za wydanie karty pobytu w wysokości 25 zł.

## Niezbędne dokumenty:

1. Wypełniony zgodnie z pouczeniem formularz [wniosku o udzielenie zezwolenia na pobyt stały](http://localhost:3000/wnioski)
2. Cztery aktualne fotografie
3. Kserokopia ważnego dokumentu podróży (oryginał do wglądu), w szczególnie uzasadnionym przypadku, gdy cudzoziemiec nie posiada ważnego dokumentu podróży i nie ma możliwości jego uzyskania, może przedstawić inny dokument potwierdzający tożsamość

**Uwaga:** Brak, któregokolwiek z ww. dokumentów spowoduje wezwanie cudzoziemca do jego uzupełnienia w terminie 7 dni od doręczenia wezwania pod rygorem pozostawienia wniosku bez rozpoznania.

## Typowe dokumenty potwierdzające okoliczności wskazane we wniosku:

**Uwaga:** Dołączenie wymienionych niżej dokumentów do wniosku przy jego składaniu może ograniczyć ilość korespondencji urzędowej i skrócić czas załatwienia sprawy.

1. odpis aktu urodzenia dziecka;
2. kserokopia dowodu osobistego rodzica, będącego polskim obywatelem (oryginał do wglądu).
3. dokumenty potwierdzające sprawowanie władzy rodzicielskiej nad dzieckiem.

**Uwaga:** W przypadku potrzeby wyjaśnienia lub doprecyzowania posiadanych przez organ dowodów w sprawie w trakcie postępowania cudzoziemiec może być wzywany do dostarczenia dodatkowych dokumentów lub do składania zeznań potwierdzających okoliczności, o których mowa we wniosku.

## Czas załatwienia sprawy

Postępowanie w sprawie udzielenia cudzoziemcowi zezwolenia na pobyt stały powinno zakończyć się **nie później niż w ciągu 3 miesięcy** od dnia jego wszczęcia.

## Dokument wydawany po uzyskaniu zezwolenia

Cudzoziemcowi, który uzyskał zezwolenie na pobyt stały na terytorium Polski, wydawana jest **karta pobytu**. Dokument ten odbiera się osobiście. W przypadku gdy karta pobytu została wydana cudzoziemcowi, który nie ukończył 13. roku życia, kartę odbiera jego przedstawiciel ustawowy lub kurator.

Karta pobytu w okresie swojej ważności potwierdza tożsamość cudzoziemca podczas jego pobytu na terytorium Rzeczypospolitej Polskiej oraz uprawnia go, wraz z dokumentem podróży, do wielokrotnego przekraczania granicy bez konieczności uzyskania wizy.

Pierwsza karta pobytu wydawana jest z urzędu przez wojewodę, który udzielił cudzoziemcowi zezwolenia na pobyt stały na okres 10 lat od dnia jej wydania. Przed upływem okresu ważności należy uzyskać [kolejną kartę pobytu](http://localhost:3000/cudzoziemcy/obywatele-panstw-trzecich/wydanie-kolejnej-karty-pobytu). Ponadto w niektórych przypadkach powstaje obowiązek [wymiany posiadanej karty pobytu](http://localhost:3000/cudzoziemcy/obywatele-panstw-trzecich/wymiana-karty-pobytu).
